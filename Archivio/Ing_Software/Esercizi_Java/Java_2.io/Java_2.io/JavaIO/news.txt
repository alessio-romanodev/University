ROMA - Il caro-vita mette in difficoltà i bilanci familiari... dalla culla alla bara. A sfatare il luogo comune secondo il quale il business dei "trapassi" non conosce mai crisi, si scopre, invece, che oramai anche il funerale si paga sempre più spesso a rate. 

Le difficoltà economiche delle famiglie italiane si fanno sentire, insomma, persino nel momento in cui si dice addio ai propri cari. 
La conferma arriva da Renato Miazzolo, presidente della Feniof, la Federazione Nazionale Imprese Onoranze Funebri (oltre un migliaio di associati), che segnala i disagi del settore da Tanexpo, l'Esposizione Internazionale di Articoli Funerari e Cimiteriali giunta oggi all'ultimo giorno di apertura a Modena. "Nei piccoli centri, dove di solito ci si conosce, spiega Miazzolo il pagamento rateale si basa su un accordo tra cliente e impresario. Nelle città più grandi, invece, in cui manca questo rapporto fiduciario, si ricorre ai servizi delle banche, come accade per altri settori". La contrazione dei consumi, dunque, non risparmia neanche il settore delle onoranze funebri. 
Ma gli imprenditori del settore sono già corsi ai ripari offrendo all'utenza speciali pacchetti per ovviare a quella che di solito si presenta come una spesa imprevista. E' il caso del "Programma Domani", l'iniziativa di previdenza funeraria che - per non essere di peso ai propri parenti al momento del decesso o per chi teme di non poter contare su nessuno - consente di pianificare e pagare anticipatamente il funerale di domani. Una sorta di 'paghi oggi, consumi domani'. 
Come funziona? Il cliente sceglie l impresa di propria fiducia e con essa individua il servizio che preferisce, in base ai propri desideri, le proprie possibilità e gli usi locali. In questo modo ha la garanzia che la cerimonia sarà effettuata nel pieno rispetto delle scelte fatte, senza nessuna interferenza e senza ulteriori esborsi. La Feniof-Service, organo di controllo della Federazione, garantisce la validità del contratto stipulato tra cliente e impresa. E gli eredi, in tanti casi, ringrazieranno commossi! 